Pojawienie się w 2007 r. Nissana Qashqaia I wprowadziło niemałe zamieszanie w motoryzacji. To właśnie za jego sprawą sporo osób przekonało się do SUV-ów, a z czasem zaczęły one wypierać z rynku inne segmenty, np. minivany. Dzięki idealnie dobranym gabarytom i użyteczności na co dzień Qashqai na długo został bestsellerem i wysoko postawił poprzeczkę swojemu następcy. Drugie wcielenie zadebiutowało w 2013 r., a 4 lata później przeszła głęboką modernizację. Kolejne lata przyniosły jeszcze zmiany w gamie silnikowej. Choć Qashqai II wizualnie sporo różni się od poprzednika, ma dokładnie taki sam rozstaw osi – 263 cm. Przybyło mu kilka centymetrów na długość i szerokość, lecz nie wpłynęło to w większym stopniu na przestrzeń w środku: i tak jest ona uzależniona od gabarytów osób siedzących z przodu. Jedno jest pewne. Samochód nie jest już tak surowy w środku i oferuje wyposażenie na miarę XXI wieku. Pokrewieństwo z Renault ma swoje plusy i minusy. Do pierwszych należy zaliczyć solidne zabezpieczenie antykorozyjne, do drugich – kiepski montaż plastikowych elementów.