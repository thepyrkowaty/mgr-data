Nazwa "Auris" pochodzi z języka łacińskiego od słowa "aurum", które oznacza złoto. Pojazd zastąpił na niektórych rynkach motoryzacyjnych model Corolla w wersji hatchback oraz na rynku japońskim model Corolla Runx. Na rynku australijskim model nieprzerwanie oferowano pod nazwą Corolla. W 2009 roku auto przeszło face lifting. Odświeżone zostało nadwozie, wnętrze i wyposażenie pojazdu, a także paleta jednostek napędowych. W 2010 roku do oferty wprowadzona została wersja z napędem hybrydowym. Na rynku japońskim oferowano także zmodyfikowaną, luksusowo wyposażoną Toyotę Blade. Z zewnątrz samochód różnił się inaczej stylizowanym pasem przednim, przeprojektowanym tyłem oraz innym kołem kierownicy wewnątrz.