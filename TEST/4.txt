Do gamy Audi dołącza właśnie nowy model. To SUV Q6, który wbrew matematycznej kolejności jest równie duży co Q7. W luksusowej kabinie zmieści kierowcę i pięciu pasażerów, a pod maską skrywa mocne silniki. Brzmi dobrze? Chińczycy się ucieszą. Q6 to nowość będąca dziełem SAIC-Audi, a więc chińskiego konsorcjum odpowiadającego za modele tworzone z myślą o tamtejszym rynku. Technicznie Q6 jest bardzo zbliżone do Volkswagena Atlasa, choć z uwagi na bardziej szlachetne logo, kusi lepszym wyposażeniem i wykończeniem.